È durato poco più di un'ora l'incontro tra Mario Draghi e Joe Biden a Palazzo Chigi.

Il colloquio "si è incentrato sull'eccellente cooperazione fra la presidenza italiana del G20 e gli Usa nella gestione delle più importanti sfide globali: la lotta alla pandemia, il contrasto ai cambiamenti climatici, il rilancio dell'economia, il rafforzamento del sistema multilaterale basato sulle regole".

Lo rende noto Palazzo Chigi.

Le first lady, Jill Biden e Serena Draghi, hanno avuto un incontro per un tè. Il picchetto d'onore dei Lancieri di Montebello, nel cortile del palazzo del governo, ha accolto gli ospiti con gli inni nazionali.

Il presidente americano ha quindi lasciato la sede del governo italiano per un bilaterale con Emmanuel Macron. Questo incontro vuole "prima di tutto portare elementi chiarificatori indispensabili sulla sovranità europea e sulla difesa europea di fronte alla sicurezza mondiale", ha detto il presidente francese Emmanuel Macron in una dichiarazione con Joe Biden prima del loro faccia a faccia privato a Villa Bonaparte dopo il caso dei sottomarini.
